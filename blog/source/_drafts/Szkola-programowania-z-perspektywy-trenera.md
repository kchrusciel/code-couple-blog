---
title: Szkoła programowania z perspektywy trenera
tags: []
id: '3976'
categories:
  - - Java
---

![](https://codecouple.pl/wp-content/uploads/2020/03/hipek-300x199.png)

Z racji, iż minęło już trochę czasu odkąd zacząłem pracować w jednej ze szkół programowania w roli **mentora**, chciałbym podzielić się z wami moimi przemyśleniami na temat tej pracy w tej roli. W artykule odpowiem na pytania czy warto zostać **trenerem**, jakie są tego benefity i z _"czym się to je"_. Pamiętajcie, że są to **moje** obserwacje i spostrzeżenia zebrane z perspektywy **trenera**.
<!-- more -->
### Trener

Nie lubię nazywać się **nauczycielem/trenerem**, wolę raczej stwierdzenie **kolega**, który chce **nauczyć** innych znajomych **programowania**. **Kolega**, który chce ułatwić rozpoczęcie kariery w świecie **IT**. Z tym przekonaniem staram się nawiązać jak najlepsze relacje z **kursantami**. Praca z ludźmi może być bardzo fascynująca jak i **frustrującą**.

Z drugiej strony na pewnym etapie kariery zaczynamy odchodzić od umiejętności **technicznych** a wyrastamy na **liderów** czy też członków **samoorganizujących** się zespołów. Wtedy bardziej niż wcześniej potrzebne są umiejętności "miękkie". Praca jako trener w szkole **programowania** to bardzo dobre miejsce aby się tych umiejętności nauczyć (codziennie możemy pracować z inną grupą indywiduów).

Ponadto nawiązane relację mogą **zaprocentować** w przyszłości. W moim przypadku dostałem propozycję korekcji merytorycznej jednej z **książek** dotyczących programowania czy też pracy przy start-**upie**. Dodatkowo, staram się być aktywnym organizatorem **Silesia JUG**, który bardzo mocno zachęca wszystkich kursantów do udziału w tym cyklicznym wydarzeniu. To miłe co jakiś czas spotykać się z ludźmi z którymi ma się już nawiązane **relacje**. Można wypytać o ich dalsze losy lub **odpowiedzieć** na nurtujące ich pytania ze świata **IT** i **programowania**.

### Weekend czy popołudnie?

Najczęściej szkoły **programowania** oferują trenerom dwa tryby pracy. **Popołudniowy**, który zwykle odbywa się w godzinach od 17 do 21 oraz **weekendowy** od 9 do 16.  Tutaj to już od was zależy jakie macie preferencje, ja miałem możliwość pracować w obu **trybach**, teraz jestem zwolennikiem trybu **weekendowego**. Tryb popołudniowy długoterminowo sprawiał, iż odczuwałem zmęczenie, a co za tym idzie moja **motywacja** pikowała w dół (nie chciałem aby kursanci odczuli mój **spadek** motywacji, w końcu ja, jako kursant nie chciałbym być na zajęciach prowadzonych przez zdemotywowanego i zmęczonego trenera).

### Zdalnie czy lokalnie?

Dodatkowo tryb pracy można podzielić na zdalny i "na miejscu" (dalej będzie.

### Wiedza

Podczas **przygotowywania** się do **prezentacji** na konferencję jak i do **zajęć** w szkole programowania zawsze obawiamy się sytuacji, w której ktoś zada nam **bardzo** trudne pytanie (lub takie, na które nie będziemy znać **odpowiedzi**).  To bardzo **motywuje** (przynajmniej mnie, niektórych to **demotywuje**) aby przygotowywać materiały w jak najlepszy sposób oraz aby poszerzyć swoją wiedzę na dany temat. Z perspektywy trenera powoduje to, iż tematy, które wydaje nam się, że znamy bardzo dobrze, odkrywamy na nowo i ponownie poszerzamy swoje **horyzonty** (tak, mnie też się kiedyś wydawało, że bardzo dużo wiem na temat **Spring'a**).

#### Pewniki

Ponadto, bardzo wiele rzeczy, które do tej pory poznaliśmy przyjmowaliśmy jako **pewnik**. Przykładowo gdy kursant zapyta nas o **domyślny konstruktor**, to możemy odpowiedzieć "_no, jak nie stworzysz konstruktora to zostanie dodany konstruktor domyślny_". I to jest "prawda", którą my w początkach naszej nauki przyjęliśmy jako **pewnik**. Niestety moim zdaniem z perspektywy trenera taka postawa/odpowiedź nie zawsze jest wystarczająca (można pokazać jak wygląda to w kodzie bajtowym (znów poszerzamy swoją wiedzę), nie koniecznie wchodzą w szczegóły). Należy pamiętać o  tym, że w naszym mózgu podczas nauki zachodzą pewne procesy, które gromadząc wiedze tworzą nowe **powiązania sieci neuronowych**, ale jak takie połączenie zbudować jeśli brakuje nam kilku kluczowych elementów? Dlatego jako trener staram się przekazać logiczny ciąg przyczynowo-skutkowy, aby w głowach moich "kolegów" wszystko ułożyło się w odpowiednim miejscu i kolejności.

#### Skróty myślowe

Ogromna ilość wiedzy, skondensowana w formie skrótów myślowych dla nas jako doświadczonych ludzi jest jak najbardziej w porządku. Przykładowo jak kolega z pracy zapyta Cię czym się zajmujesz, odpowiesz "_aktualnie walczę z CI_". I tyle wystarczy aby dwóch programistów się **porozumiało**, jest to dla nas swoisty język branżowy. Wyobraźmy sobie teraz tą sytuacje z perspektywy uczestników kursu, "_CI? Co to? A, nie pytam bo pewnie to jest coś co powinienem wiedzieć albo już się pojawiło_". Moim zdaniem jak najbardziej powinnyśmy używać skrótów branżowych aby oswajać ludzi z tą nomenklaturą, jednakże z drugiej strony należy pamiętać o tym aby każde pojęcie szczegółowo omówić aby uczestnicy lepiej rozumieli kontekst jako całości.

### Materiały

Pamiętasz jak **zaczynałeś** swoją przygodę z **programowaniem**? Każdy z blogów i każda z książek przekazuje materiały w innej formie, używane są w nich inne słowa kluczowe oraz przykłady. Ta różnorodność może doprowadzić do sytuacji w której czujemy się zagubieni, ponieważ nie wiemy, które rozwiązanie jest dobre. Powinniśmy przygotować materiał w taki sposób aby był on spójny i wyjaśniał wszystkie elementy.

### Zarobki

W tym punkcie ciężko mi się też wypowiadać, ponieważ nie mam doświadczenia ze wszystkimi szkołami programowania, jednakże stawki "rynkowe" wahają się tutaj od 75 do 125 zł netto za godzinę zajęć.

### Składnia

Do takich przemyśleń naprowadził mnie jeden z moich dobrych znajomych. Zadaniem szkoły programowania nie powinna być sama nauka składni, tylko nauka programowania. Powinniśmy pobudzać kursantów do samodzielnego algorytmicznego myślenia, analizowania różnych przypadków i dobierania odpowiednich rozwiązań do danych problemów. Postawmy się na pozycji przyszłego pracodawcy, ma on świadomość, że osoba po kursie będzie musiała mieć opiekuna, ale fajnie jak ta osoba stanie się bardzo szybko samodzielnym programistą. Moim zdaniem należy to uwzględnić jeśli chcemy zostać **mentorem** z "misją".

### Czy czegoś mi brakuje?

_"Uczyć każdy może, Trochę lepiej, lub trochę gorzej, ..."_ wydawać by się mogło co ciężkiego jest w **nauczaniu**. Z drugiej strony jakby się nad tym zastanowić to od zawsze istnieją studia oraz kursy podczas których uczymy się jak uczyć innych. Wbrew pozorom nie jest to taka łatwa **sztuka** (to słowo nie znalazło się tu przypadkowo). Każda grupa jest inna, każdy człowiek jest inny, sprawia to, iż praca w roli **trenera** to tak naprawdę praca z **indywidualnymi** osobami. Moim zdaniem, aby być dobry **mentorem** należy posiadać kilka kluczowych kompetencji:

*   **obserwacja** - należy **dostrzegać** każde zachowanie grupy, pozytywne jak i negatywne i natychmiastowo reagować na wszelkie zmiany (jeśli tego nie zrobimy dostaniemy słaby feedback)
*   **cierpliwość** - bardzo dużo **cierpliwości**, nie wszystkie rzeczy, które nam wydają się proste są proste dla innych. Należy usiąść na spokojnie z taką osobą/grupą i wytłumaczyć ten materiał innym sposobem, inną analogią lub prostszym przykładem
*   **wyrozumiałość** - należy pamiętać, że są to osoby, które dopiero zaczynają swoją przygodę i **absolutnie** nie można od nich wymagać wiedzy (jak i _"załapywania"_) **doświadczonego** programisty
*   **bycie motywatorem** - nie mam tu na myśli wskakiwania na stół i wydawania okrzyków _"Kim jesteś!? Jesteś zwycięzcą!"_, tylko prawdziwe zmotywowanie do pracy **samodzielnej** w domu jak i na zajęciach
*   **zainteresowanie** - bardzo ważną umiejętnością jest wzbudzenie zainteresowania. Osoby, które zainteresowane są kursem nie będą potrzebować dodatkowej **motywacji** do nauki
*   **eksperymenty** - jest to związane z punktem powyżej, moim zdaniem dobry mentor eksperymentuje z coraz to nowszymi metodami nauki, sposobem przekazu jak i kolejnością omawianych działów
*   **ciągły rozwój** - niekoniecznie związane jest to tylko z rolą mentora, jednakże powinniśmy zbierać _"feedback"_ na temat naszych zajęć i cały czas się **rozwijać** (przykładowo czytać i opracowywać książki o nauczaniu)

### Czy warto zostać mentorem?

Moim zdaniem jak najbardziej **tak**, chociażby dla tych benefitów, które opisałem wyżej. Jednakże, jak ze wszystkim należy pamiętać, że praca **mentora** nie jest dla każdego. Jeśli nie masz problemu, aby poświęcić swój czas aby przygotowywać i nieustannie **usprawniać** materiały to jesteś w połowie drogi. Druga część to **cierpliwość** i **wyrozumiałość**. Bardzo ważne jest to abyś posiadał te cechy, w końcu dla tych ludzi to pierwszy kontakt z **IDE**, **programowaniem** czy spędzaniem **całego** dnia przed komputerem, powodzenia trenerze!