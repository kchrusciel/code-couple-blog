---
title: '#Book - Trzy kluczowe cechy idealnego członka zespołu'
tags:
  - book
  - books
  - patrick lencioni
id: '3203'
categories:
  - - Books
date: 2018-09-28 12:01:12
author: 'Krzysztof Chruściel'
---

![](http://codecouple.pl/wp-content/uploads/2018/09/book-patrick-trzy-klczuowe.png)W **nowej pracy** na start otrzymałem książkę pt. "_Trzy kluczowe cechy idealnego członka zespołu_" napisaną przez **Patricka Lencioni**. Znajduje się w niej historia, która opisuje proces **wybierania cech idealnego członka** w danym zespole oraz jak takich ludzi szukać. Zapraszam do krótkej recenzji!
<!-- more -->
### Autor

Autorem książki jest **Patrick Lencioni**, który jest prezesem firmy **The Table Group**. Jest to firma zajmująca się wspieraniem liderów budujących "zdrowe" organizacje (odpowiednia osoba na odpowiednim miejscu). Ponadto jest on autorem wielu książek z tematyki biznesowej. Jedna z nich "_Pięć dysfunkcji pracy zespołowej_" została okrzyknięta **bestsellerem**. Tym razem na tapete bierzemy książkę z roku **2016**, która w oryginale brzmi "_The Ideal Team Player_".

### Opowieść

Książka posiada formę **opowieści**. Jest to historia **Jeff'a**, którego zadaniem jest poprowadzenie firmy swojego stryjka **Bob'a**. Bob podpisał bardzo duży kontrakt, który wymagał zatrudnienia sporej ilości nowych pracowników. Niestety problemy zdrowotne Bob'a przekonały go do tego, aby przyjąć kogoś do pomocy. Tutaj na scene wchodzi Jeff, który jest bratankiem Bob'a. Stryj ma bardzo dobre zdanie o Jeffie, więc jego wybór stał się oczywisty. Główny bohater stanął przed bardzo ważnym wyzwaniem. Musi zrealizować projekty, które zobowiązał się wykonać jego stryj. Jeff wie, że najważniejszym elementem firmy **są ludzie**, dlatego musi znaleźć tych, którzy będą **idealnymi** **członkami** **zespołu**. Czy mu się udało, odsyłam do książki ;)

### Trzy cechy

Proces **rekrutacji** jest bardzo ciężkim wyzwaniem. Oprócz weryfikacji umiejętności technicznych należy także zadbać o **dopasowanie do zespołu**. Według autora książki, każda firma powinna wyznaczyć cechy idealnego pracownika lub skorzystać już z cech zaproponowanych przez **Patricka Lencioni**. Te trzy cechy to:

*   **pokora**
*   **głód**
*   **mądrość**

### Pokora

**Pokora** jako cecha jest pierwszym elementem idealnego członka zespołu. Pokorny członek zespołu to osoba, która na prawdę jest pokorna tzn. nie posiada dużego ego, potrafi docenić pracę innych i traktuje sukces jako sukces zespołowy. Jako liderzy lub członkowie zespołu musimy pamiętać o tym, aby dobierać ludzi pokornych, a nie "asów". As rzeczywiście będzie "robił robotę", ale jego samolubne podejście może negatywnie wpływać na resztę firmy lub zespołu. Jeśli w zespole mamy osobę, która nie jest pokorna to prędzej czy później ktoś z członków zespołu będzie chciał po prostu uciec.

### Głód

Jest to cecha, która jest mi najbliższa. Uwielbiam pracować z głodnymi ludźmi! Oczywiście nie chodzi tu o ludzi na diecie, tylko o osoby głodne wiedzy i ciągłego rozwoju. Ponadto są to członkowie zespołu, którzy chcą brać na siebie coraz większą odpowiedzialność. Należy pamiętać o tym, że nie jest to żaden wyścig kto zrobi więcej. Chodzi o ciągły rozwój, a to w połączeniu z pokorą może dać ogromne efekty. Jeśli ktoś jest osobą głodną i pokorną to z wielką chęcią podzieli się wiedzą z innymi członkami zespołu, a to może sprawić, iż inni też zaczną być głodni!

### Mądrość

Autor przedstawia mądrość nie jako posiadanie ogromnej wiedzy technicznej a raczej jako posiadanie inteligencji emocjonalnej. Chodzi tutaj o umiejętności interpersonalne. Osoby mądre potrafią zrozumieć zachowanie zespołu i dostosowywać się do zaistniałych sytuacji. Szanują innych członków zespołów poprzez wysłuchanie drugiej osoby, ale także poprzez zadawanie odpowiednich pytań. Połączenie tych trzech cech: pokory, głodu i mądrości przedstawia idealnego członka zespołu.

### Czy warto?

Forma **opowieści** jest jednym z kluczowych argumentów, dla których poleciłbym tę książkę. Niestety pozycje o tej tematyce są bardzo rozdmuchane (można by je napisać w 20 stronach zamiast 200), a ta, dzięki formie opowiadania jest bardzo dobrze przyswajalna. Kolejną wartością jaką niesie są pytania jakie można zadać podczas rekrutacji. Nie jest to kolejna teoretyczna książka, pojawiają się w niej konkretne informacje jak postępować i na co zwracać uwagę przy poszukiwaniu **nowych członków zespołu**. Książkę można kupić za około **30 zł**, polecam!