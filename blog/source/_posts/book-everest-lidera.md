---
title: '#Book - Everest Lidera'
tags:
  - book
  - books
  - lider
id: '2973'
categories:
  - - Books
date: 2018-06-22 12:01:32
author: 'Krzysztof Chruściel'
---

![](http://codecouple.pl/wp-content/uploads/2018/06/DSC_0074.png)

Agnieszka zawsze dba o to, aby nigdy nie zabrakło nam kolejnych pozycji do czytania (nasz budżet na tym cierpi). Najnowszym zakupem jest książka "_Everest Lidera - O wartościach, silnym zespole i skutecznym przywództwie_" **Anny Sarnackiej-Smith**. Mimo, że nie jestem **liderem**, książka ta pozwoliła mi poznać tajniki bycia dobrym przywódcą. Ale czy ta książka przeznaczona jest tylko dla **liderów**? Zapraszam do recenzji!
<!-- more -->
### Wywiady

Bardzo lubię czytać biografie osób, które osiągnęły sukces w życiu lub stały się wzorami w różnych dziedzinach. Takimi osobami mogą być **Steve Jobs**, **Bill Gates** czy **Muhammad Ali**. Czytanie o życiu innych osób oraz ich historiach, pozwala nam lepiej zrozumieć jakie kroki powinniśmy podjąć, aby osiągnąć sukces. Książka "_Everest Lidera - O wartościach, silnym zespole i skutecznym przywództwie_" rozpoczyna się właśnie od wywiadów między innymi z **Andrzejem Blikle, Marcinem Ochnikiem** czy **Robertem Korzeniowskim**. Dzięki tym wywiadom, możemy dowiedzieć się co dla poszczególnych osób znaczy być liderem i jakie ma to odniesienie do ich życia prywatnego oraz zawodowego.

### Wartości

Po zaczerpnięciu inspiracji z **wywiadów** pora na **wartości**, które pozwolą nam być/zostać lepszym **liderem**.

#### Ciężka praca

Nic nie ma za darmo. Autorka bardzo mocno podkreśla, iż warto dawać coś więcej od siebie, niż to co mamy zapisane w umowie. W umowie mamy określony zakres obowiązków, za które dostajemy wynagrodzenie, ale czy spełniając swoje obowiązki wyróżniamy się czymś od innych pracowników? Jeśli chcemy być coraz lepsi, musi postawić na **ciągły rozwój**. Oczywiście, ciężko jest to pogodzić z życiem rodzinnym, jednakże powinniśmy wykorzystywać każdą wolną chwile na rozwój. Możemy zapisać się na szkolenia, uczestniczyć w konferencjach lub czytać książki. W dzisiejszych czasach możliwości mamy naprawdę wiele.

#### Słynna strefa komfortu

Nie lubię tego stwierdzenia "_wyjdź po za swoją strefę komfortu_", ponieważ jest ono od kilku lat nadużywane. Niemniej jednak, ciężko się nie zgodzić z tym, że w momencie podejmowania nowych wyzwań, rozwijamy się najbardziej. Musimy pamiętać o opisanym powyżej punkcie - powinniśmy ciężko pracować! Jak możemy się rozwijać w codziennej pracy? Podejmujmy trudne zadania, wychodźmy z propozycjami, które będą wymagały od nas większej pracy lub przełamania lęku. Dzięki temu lepiej zrozumiemy siebie oraz otaczających nas ludzi, a wiedza wyciągnięta z nowych szlaków zostanie z nami na lata.

#### Spokój

Jeśli chodzi o większość wartości opisanych w książce, **spokój** uważam jako jedną z najtrudniejszych w opanowaniu. Niestety, tutaj na naszą reakcję ma wpływ **mózg**, który działa automatycznie w wielu skrajnych sytuacjach. Mimo to, powinniśmy ćwiczyć stresowe sytuacje i pamiętać, żeby w momencie kryzysu lub zdenerwowania nie wylewać złości oraz frustracji na naszych kolegów z zespołu. Jeśli dostaniemy mejla, po którym się w nas zagotuje, pójdźmy na kawę, uspokójmy się, spróbujmy zrozumieć, dlaczego ktoś tak napisał. Bardzo często jest tak, iż w pierwszej chwili źle zrozumiemy intencję drugiej osoby. Zatrzymajmy się, zróbmy głęboki oddech i zastanówmy się, jak my byśmy postąpili w jego sytuacji. Pamiętamy, jeśli zachowamy spokój i będziemy traktować drugą osobę z szacunkiem, na pewno odpłaci ona nam się tym samym.

#### Docenienie

Nic tak nie motywuje jak **pochwała** oraz **docenienie w pracy**. Powinniśmy jak najczęściej **doceniać** pracę naszych kolegów w zespole, dzięki temu czują się oni **potrzebni**. Zyskują świadomość, iż ich praca nie jest na marne, że dzięki ich zaangażowaniu budujemy lepszy zespół. **Pochwała** powinna być szczera, nie w stylu "dobra robota". Warto podkreślać, co z naszej perspektywy podobało nam się najbardziej. Pamiętajmy, im więcej szczegółów w pochwale, tym bardziej zyskuje ona na wiarygodności!

#### Więcej

Powyżej opisałem tylko kilka wartości, według których należy podążać w swoim życiu. Po więcej odsyłam Cię oczywiście do książki ;)

### A co jak nie jestem liderem?

Moim zdaniem, wartości opisane w tej książce, są na tyle uniwersalne, iż powinniśmy je stosować niezależenie od stanowiska czy benefitów z tym związanych. Wiele osób, które są aktualnie liderami, nie starali się dążyć do tego stanowiska. Starali się oni być jak najlepszym pracownikiem, dawać coś więcej od siebie (niż tylko praca, którą mamy zawartą w umowie ;) ), postrzegać team jako całość i traktować każdego z należytym szacunkiem. Ta cała włożona praca przekłada się potem na to, na jakim etapie się znajdujemy. Jeśli będziemy postępować zgodnie z wartościami podkreślanymi w książce, prędzej czy później ktoś doceni nasz profesjonalizm oraz ciężką pracę.

### To czytać czy nie?

Jak najbardziej tak. Osobiście wiele z wartości opisanych w książce staram się uskuteczniać nie tylko w życiu zawodowym, ale również prywatnym. Jeśli chcesz być lepszym pracownikiem/liderem, moim zdaniem jest to dobra pozycja do przeczytania.