---
title: Relacja - Code Europe 2016
tags:
  - codeeurope
  - code_europe
  - konferencja
id: '1126'
categories:
  - - Konferencje
date: 2016-12-16 07:00:16
author: 'Krzysztof Chruściel'
---

[![codeeurope2016relacja](http://codecouple.pl/wp-content/uploads/2016/12/CodeEurope2016Relacja.png)](http://codecouple.pl/wp-content/uploads/2016/12/CodeEurope2016Relacja.png)5 i 7 grudnia odbyła się "największa programistyczna konferencja w Polsce" - **Code Europe**. W tym roku miała ona miejsce w **Centrum Kongresowym ICE** w Krakowie (5.12) oraz na **Stadionie Narodowym** w Warszawie (7.12). My z racji odległości wybraliśmy Kraków. Zapraszam do przeczytania krótkiej relacji.
<!-- more -->
### **1\. 12 rzeczy z Java8, o których musisz wiedzieć, aby Twój kod był mniej barokowy**

Nasz pierwszy planowany wykład rozpoczął się o godz 9:00. Tematem było "**12 rzeczy z Java8, o których musisz wiedzieć, aby Twój kod był mniej barokowy"**. Prowadził go dobrze nam znany z innych konferencji **Kuba Marchwicki**. Niestety mieliśmy małe opóźnienie, a dodatkowo kolejka do wejścia była długa, więc nie zdążyliśmy. Na spokojnie oddaliśmy kurtki do szatni i odebraliśmy naklejki z naszymi imionami oraz przewodnik po konferencji (bardzo dobrze wykonany), w którym znalazły się opisy wszystkich prelegentów, prezentacji, firm oraz rozmieszczenie sal.

### **2\. **Building beautiful REST APIs using Flask-Restplus****

Temat naszego faktycznie pierwszego wykładu to **"Building beautiful REST APIs using Flask-Restplus"**. W ostatnim miesiącu miałam okazję robić niewielki projekt uczelniany w **Django** i już w trakcie prelekcji zadawałam sobie pytanie "dlaczego nie robiłam tego we **Flasku**?!". **Michał Karzyński** w bardzo przyjemny i zrozumiały sposób opowiadał jak prosto można pisać RESTowe aplikacji przy użyciu **Pythona** i **Flaska**. W swojej prezencji pokazywał dużo przykładów. Zainteresowało mnie to, w jak prosty sposób można obsługiwać wyjątki oraz zarządzać endpointami. Na koniec Michał przedstawił nam narzędzie jakim jest **Swagger UI**. Dzięki niemu mamy możliwość dokumentacji oraz wizualizacji naszego API z jednego miejsca.

### **3\. **Start hunting - kill the bugs and mutations****

**Sven Ruppert** miał prelekcję na temat **"Start hunting - kill the bugs and mutations"**. Prelegent wchodził w dużą interakcję ze słuchaczami. W żartobliwy sposób opowiadał o **testach mutacyjnych**. Na przykładowych kawałkach kodu analizował ile testów jest nam faktycznie potrzebne do przetestowania konkretnych linii kodu. Już na samym początku prelegent zaznaczył, że wszystkie przykłady są napisane w **Javie**, bo nie ma pojęcia jak to czytać C# :) Dzięki prezentacji Svena można było się zastanowić jak dobre są testy, które sami piszemy. Mogliśmy się przekonać w jaki sposób wprowadzać **mutacje** i testować je wykorzystując zachowanie programu.

### **4\. **Introduction to Functional Reactive Programming****

Kolejny wykład poprowadził **Eliasz Sawicki**. Tematem było **"Introduction to Functional Reactive Programming"**. Prelekcja była ciekawa, ale nie znalazła się w moim "top 5". W prezentacji pojawiło się mnóstwo przykładów w Swifcie. Moim zadaniem przydałoby się więcej teorii o samym programowaniu reaktywnym z naciskiem na trywialne przykłady w różnych językach.

### **5\. **Core Java Journey - Pattern / Reactive / Functional****

Po serii prelekcji nadszedł czas na warsztaty z wcześniej poznanym już **Svenem Ruppertem**. Temat to **"Core Java Journey - Pattern / Reactive / Functional"**. Podobnie jak wykład, warsztaty były ciekawie poprowadzone i pomimo pełnych dwóch godzin nie odczuliśmy zmęczenia. W trakcie warsztatów mogliśmy przećwiczyć oraz utrwalić sobie znane nam możliwości **Javy8**, ale także poznać parę nowości z **Javy9**. Zaczęliśmy od **wyrażeń lambda**, przeszliśmy przez **metody default** i  klasę **Optional.** Sven pokazywał i omawiał również potrzebę używania adnotacji **@FunctionalInterface.** Mieliśmy okazję posłuchać również o **CompletableFuture** z pakietu `java.util.concurrent.` Część przykładów, które analizowaliśmy razem ze Svenem przedstawiały wzorce **practical proxy**, oraz **observer.** Warsztaty zakończyliśmy omówieniem **strumieni,** które są obecnie wyjątkowo popularne w środowisku Javowców.

Po warsztatach mieliśmy ponad godzinę przerwy. Udało nam się w tym czasie załapać na pizze, ale nie było to łatwe, ponieważ było bardzo duży chętnych na nią zaraz jak dojechała. W przerwie spotkaliśmy **Jarka Pałkę**, który na konferencji prowadził wykład **"Bądź bohaterem swoich danych z grafami i Neo4j"**. Na **SpreadIT** wysłuchaliśmy dłuższej wersji tej prezentacji, więc Jarek nam zagroził, że mamy się nie pojawiać i iść na coś nowego:) Zdążyliśmy jednak porozmawiać z przez nim w trakcie tej przerwy, wymienić się swoimi spostrzeżeniami i posłuchać o tym czym aktualnie się zajmuje. Padło stwierdzenie, że to był nasz **"tydzień z Jarkiem"**, bo w piątek 10.12 spotkaliśmy się na jego wykładzie na **Silesia JUG**'u w Katowicach gdzie opowiadał o JIT'cie.

### **6\. **DevOps for Databases****

Naszym ostatnim wykładem był **"DevOps for Databases"** **Marka Maśko**. Przyznam, że poszłam na niego z lekką niechęcią. Krzysiek uznał, że warto. I muszę mu przyznać rację, bo był to zdecydowanie jeden z najlepszych wykładów na tej konferencji. Szczególnie dla mnie, bo aktualnie dużo pracuję z bazami i ogromnymi ilościami danych. Słuchałam z lekkim zdziwieniem o testach i **Continous Integration** na bazach. Marek opowiadał o tym czym jest **DevOps**, a w zasadzie bardziej skupił się na tłumaczeniu czym jest **DevOps Team**. Jak to wygląda w firmach, a jak powinno wyglądać. Dowiedzieliśmy się jak budować zespół oraz automatyzować procesy w firmach. Marek rozwiązanie to wdrożył u siebie i mogliśmy usłyszeć jak to wygląda w praktyce, ile trwa i jakie są skutki (oczywiście pozytywne). Po wykładzie miałam ogromną ochotę spróbować pobawić się CI oraz testowaniem baz. Mam nadzieję, że w najbliższym czasie znajdzie się na to czas. W przerwie po wykładzie spotkaliśmy jeszcze Marka, więc mieliśmy okazję podziękować mu osobiście za prelekcję oraz wymienić się spostrzeżeniami.

### **7. Podsumowanie**

Podsumowując, konferencja bardzo nam się podobała. Dużym plusem było to, że wszystkie prezentacje były po angielsku. Mogliśmy trochę poćwiczyć język i osłuchać się ze "stricte" technicznym słownictwem. Budynek Centrum Kongresowego ICE jest bardzo ładny zarówno na zewnątrz jak i w środku. Przeszklone ściany, jasne kolory, kilka poziomów. Wszystko sprawiało, że ta duża przestrzeń wydawała się jeszcze większa. Na każdym piętrze było mnóstwo stoisk firm reklamujących się i zachęcających uczestników konferencji do rekrutacji. Znalazły się tam takie firmy jak **Delphi**, **ABB**, **ING Services**, **Microsoft**, **IBM** czy I**ntel**. Było sporo firm, które zajmują się automatyką i robotyką. Prezentowały one swoje roboty, które można było przetestować. Sale były umieszczone na różnych piętrach, a ich nazwy nawiązywały do przemysłu IT. Dwie z nich: **Seattle** oraz **Redmond** to miasta położone w stanie Waszyngton. **Los Gatos**, **Cupertino** i **Palo Alto** to części Doliny Krzemowej, a ostatnią salą była sama Dolina Krzemowa (**Silicon Valley**). Minusem było to, że duża część wykładów trwała tylko 30 min. Według mnie to trochę za mało, żeby omówić jakiś temat, dlatego prezentacje były mocno skondensowane i czasem brakowało zagłębienia się w temacie.

Z **Code Europe** wynieśliśmy dużą dawkę wiedzy i motywację do działania i testowania nowo poznanych rozwiązań. Już teraz zapraszamy was na kolejną edycję. Do zobaczenia!