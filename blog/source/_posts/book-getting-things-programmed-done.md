---
title: '#Book - Getting Things Programmed (Done?)'
tags:
  - book
  - books
  - Getting things programmed
  - GTD
  - GTP
id: '1527'
categories:
  - - Books
date: 2017-03-04 09:25:34
author: 'Krzysztof Chruściel'
---

![](https://static01.helion.com.pl/helion/img/rozne/selling/box_1180x419_DROPPP.png)

Przed świętami buszowałem po księgarniach w poszukiwaniu ciekawych książkowych prezentów. Za każdym razem zaglądałem na dział IT, jeśli takowy istniał. I pewnego razu w Matrasie dostrzegłem pozycję **Getting Things Programmed**. Pierwsza myśli: "O super! Ktoś przeniósł bestseller **David'a Allen'a** (Getting Things Done) na realia IT", czy rzeczywiście wyszło super?
<!-- more -->
Każda osoba, która interesuje się tematyką efektywności w pracy i w życiu musiała natrafić na książkę _Getting Things Done_. Tytuł książki, który dziś opisuję w delikatny sposób nawiązuje do tego światowego bestsellera. Na szczęście w "delikatny" sposób, bo moim zdaniem GTD (skrót od Getting Things Done) było mocno przesadzone i dało się napisać ją w bardziej dosadny sposób. Myślę, że autor miał podobne spostrzeżenia, ponieważ w kilku stronach (na przekroju całe książki) udało mu się przekazać idee GTD. Jednakże ta książka to nie tylko GTD, to dużo więcej ;)

Autorem książki jest Polak! Super, trzeba wspierać rodaków tym bardziej, że rzadko zdarza nam się czytać książki **IT** naszych rodzimych autorów. **Michał Bartyzel** od roku 2004 jest związany z branżą **IT**. Aktualnie jest **konsultantem** oraz **couchem** w firmie **BNS IT**. Prowadzi on szkolenia na temat efektywności pracy oraz wdrażania **metodyk zwinnych**. Tematyka książki jak najbardziej odpowiada jego kompetencjom.

Jak pisałem we wstępnie ta książka to nie tylko rady z GTD. Autor w ośmiu rozdziałach stara się przekazać nam skondensowaną wiedzę na temat efektywności. W pierwszym rozdziale przedstawione zostają pojęcia takie jak projekt czy zadanie. Dzięki lepszemu ich zrozumieniu o wiele łatwiej czyta nam się książkę, ponieważ te pojęcia często tam występują.

> Wielkie problemy biorą się z małych zaniedbań

Kolejne rozdziały to przegląd różnorodnych technik mających na celu poprawę efektywności. Znajdziemy tu przegląd ciekawych miejsc do przechowywaniu naszego **backlogu** (trzymając się konwencji rejestru). Jednym z takim miejsc jest [Trello](https://trello.com), w którym możemy umieszczać nasze zadania i projekty, a także kontrolować ich **workflow**. Dalej znajdziemy informacje jak szacować naszą pracę dzięki dekompozycji zadań. W ostatnim rozdziale opisana jest retrospektywa naszej codziennej pracy, która powinna być nieodłącznym elementem naszej próby poprawy efektywności.

Jak dla mnie książkę czytało się w bardzo przyjemny sposób. Nie jest ona swojego rodzaju "**biblią**" zarządzania, tylko konkretnymi poradami. Bardzo fajnym elementem książki są ćwiczenia po każdym rozdziale, które pozwalają nam utrwalić wiedzę. Podoba mi się to podejście, takie podsumowanie w formie ćwiczeń (w [59 Sekund](http://codecouple.pl/2017/02/17/book-59-sekund-tylko-sprawdzone-badania/) także znajdowało się krótkie podsumowanie, za co autor dostał ode mnie plusa). Styl autora jest przyjemny i bez wykonywania ćwiczeń można książkę przeczytać w jeden wieczór.

Oczywiście trzeba pamiętać, że żadna książka nie jest **silver bullet** na problemy związane z efektywnością. Nie ma czegoś takiego, że po przeczytaniu książki od razu jesteśmy ekspertami. Cała praca nad efektywnością to rutyna i konsekwencja, ale także obserwowanie i wyciąganie wniosków. Jak najbardziej polecam tę pozycję!

Strona autora: [http://gettingthingsprogrammed.pl/](http://gettingthingsprogrammed.pl/)

Dla wszystkich, którzy nie mają czasu na pracę nad swoją efektywnością:

> Na koniec obiekcja, która pojawia się najczęściej: "Nie mam czasu!". Naprawdę chciałbym, ale nie mam czasu. No bo kiedy? Praca, dom, rodzina, wyjazdy itd. Jeśli chciałbyś robić retrospektywy, ale nie masz czasu, to mam świetną wiadomość: specjalnie dla Ciebie opracowałem autorską technikę, dzięki której znajdziesz czas potrzebny na codzienną retrospektywę. I to znajdziesz już dzisiaj!
> 
> Proszę bardzo: zamiast kolacji zrób retrospektywę. Proste, prawda? Z jednej strony zadbasz o swoje zdrowie - wszak nie od dziś wiadomo, że bez kolacji można się obejść. Z drugiej strony wyrobisz sobie nawyk, który na pewno pozytywnie wpłynie na Twoją efektywność.